Le polpette di tonno e ricotta sono un antipasto facile e veloce, ideale da servire anche come secondo piatto: una variante semplice ed economica delle classiche polpette di pesce, oltre che un modo diverso per mangiare il solito tonno sott'olio, un prezioso ingrediente salvacena che non manca mai in casa!

La panatura croccante di questi bocconcini fritti avvolge un cuore morbido e saporito che nasce proprio dall'incontro fra il tonno e la ricotta, con in più l'aggiunta dei capperi e delle acciughe. Se preferite una variante più leggera, inoltre, potete optare per la cottura al forno come indicato nel consiglio in fondo alla ricetta o, perché no, per entrambe le versioni! 

Che siano per un buffet, un aperitivo fra amici o una cena in famiglia, infatti, noi vi consigliamo di preparare le polpettine di tonno e ricotta in abbondanza perché spariranno in un lampo!

