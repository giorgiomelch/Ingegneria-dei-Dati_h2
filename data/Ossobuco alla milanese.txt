Oggi vi presentiamo una ricetta tipica del nord Italia: l'ossobuco alla milanese!

“Questo è un piatto che bisogna lasciarlo fare ai Milanesi, essendo una specialità della cucina lombarda. Intendo quindi descriverlo senza pretensione alcuna, nel timore di essere canzonato”.
Così Pellegrino Artusi introduce la ricetta degli ossibuchi alla milanese all’interno del primo ricettario della storia della cucina italiana: un piatto rappresentativo che pare risalga addirittura al Medioevo, che prevede una lunga cottura dell'ossobuco in umido, un particolare taglio di carne caratterizzato dalla presenza del midollo, che sciogliendosi rende la preparazione ancora più tenera e succulenta. 

Un altro tratto distintivo dell’òs büüs a la milanesa è l’aggiunta della gremolada, un trito di prezzemolo e aglio profumato con scorza di limone che completa ed esalta il sapore della carne di vitello.

Solitamente proposto come piatto unico insieme all’immancabile risotto alla milanese come vi proponiamo qui, l’ossobuco di vitello può essere servito anche come gustoso secondo piatto di carne, magari accompagnato con una bella porzione di polenta o purè!

Inoltre potete personalizzare la ricetta cuocendo per esempio l'ossobuco con i piselli o sperimentando la variante con ossibuchi di tacchino. Anche noi, come Artusi, scegliamo di presentarvi la nostra versione dell'ossobuco alla milanese in modo semplice e senza pretese… lasciamo che sia il gusto a parlare e a trasportarvi in un viaggio tra i sapori tradizionali di questo territorio.

