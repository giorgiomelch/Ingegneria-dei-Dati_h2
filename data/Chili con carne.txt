Texano o messicano? Il chili con carne si può definire a pieno titolo una ricetta tex-mex che pare si sia diffusa nel Sud degli Stati Uniti grazie alle cosiddette chili queens, donne di origine ispanica che preparavano in casa questo gustoso stufato piccante per poi venderlo a lavoratori, soldati e cowboys. In origine il chili prevedeva solo carne e peperoncino, proprio come dice il nome, tuttavia al giorno d’oggi viene comunemente arricchito con fagioli, peperoni e pomodoro. Noi abbiamo scelto di proporvi questa variante, apprezzata in tutto il mondo per la facilità della preparazione, il gusto deciso e la sua grande versatilità. Potete servire il chili con carne con riso bianco, tortillas e avocado per una cena in stile messicano, oppure con cheddar, patate fritte e panna acida come piace agli americani, o ancora come ripieno del più classico dei burrito… in ogni caso siamo certi che lo adorerete!