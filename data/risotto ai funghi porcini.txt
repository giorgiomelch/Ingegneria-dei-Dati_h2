I funghi sono uno dei doni più preziosi che la terra ci regala e non c’è modo migliore per gustarli che un prelibato risotto ai funghi porcini, dall'aroma intenso e inconfondibile. I porcini, con il loro gusto nocciolato e la consistenza carnosa, si sposano perfettamente con il riso che, grazie all'elevato contenuto di amido, conferisce una cremosità unica e vellutata. L’aggiunta di una noce di burro e una spolverata di Parmigiano a fine cottura completano l’opera, regalando il classico effetto "all'onda". Non dimenticate, infine, un tocco di prezzemolo fresco per bilanciare i sapori e aggiungere un pizzico di freschezza. Ill risotto ai funghi porcini è un primo piatto vegetariano cremoso e avvolgente, la scelta perfetta per strappare un applauso ai vostri ospiti ma anche un comfort food per coccolare la famiglia quando le giornate cominciano ad accorciarsi. L'autunno è la stagione ideale per realizzare ricette con i funghi, un buon risotto è il piatto perfetto per esaltare al meglio il sapore dei porcini freschi appena raccolti!

