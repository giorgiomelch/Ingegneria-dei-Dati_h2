Immancabili nei menù dei ristoranti di mare, i calamari sono anche una valida soluzione per le cene casalinghe a base di pesce. I calamari ripieni rappresentano una pietanza tipica della cucina mediterranea e un’ottima alternativa ai classici calamari fritti o alla griglia. Noi vi proponiamo una versione tanto semplice quanto appetitosa: il ripieno a base di pane, acciughe, parmigiano e prezzemolo risulta morbido e corposo e rivelerà all’assaggio un’esplosione di sapori! Dovrete avere solo l’accortezza di non cuocere troppo a lungo i calamari ripieni in padella per non rovinare la consistenza delicata di questi molluschi, ma seguendo le indicazioni riportate qui non potrete sbagliare… con la nostra ricetta porterete in tavola un secondo piatto d’effetto e la bella figura sarà assicurata!