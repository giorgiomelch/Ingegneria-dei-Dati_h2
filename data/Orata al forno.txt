L'orata al forno, insieme al branzino, è uno dei secondi piatti a base di pesce più amato grazie alla sua semplicità. Realizzarlo infatti è davvero facile, non dovrete fare altro che arricchire il pesce con le erbe aromatiche e sistemarlo su una teglia insieme alle patate... il forno farà il resto. Rispettando i tempi di cottura e la pezzatura del pesce otterrete una carne tenera e delle patate croccanti al punto giusto! Questo piatto è sempre apprezzato da tutti, tanto da non mancare mai sul menù di un buon ristorante di pesce; potrete realizzarlo per tantissime occasioni, come il pranzo della domenica, ma anche per una cena tra amici. Per godere a pieno del gusto dell'orata assicuratevi sempre di acquistare pesce fresco, possibilmente non di allevamento, sentirete la differenza! E se la vostra preoccupazione sono le lische non preoccupatevi, pulire il pesce non sarà così difficile grazie ad una cottura perfetta.