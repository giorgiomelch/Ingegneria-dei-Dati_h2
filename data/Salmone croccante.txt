Con pochi semplici gesti un ingrediente comune può diventare protagonista di un piatto sorprendente... e il salmone croccante ne è la prova! Perfetto per le occasioni speciali e le festività, basta scegliere filetti di salmone fresco e di qualità, avvolgerli in una croccante panatura aromatizzata con erbe profumate e infornare. Il risultato? Un salmone dorato e cotto alla perfezione! Accompagnate questo secondo piatto con un leggero contorno di stagione come possono essere gli agretti alle acciughe, la cicoria in padella o una semplice insalatina, in poche mosse potrete portare in tavola nel giro di mezz’ora un secondo di mare da leccarsi i baffi!

