Le lasagne alla bolognese sono un'istituzione, la lasagna al forno per eccellenza, il piatto tipico della domenica. Questo primo piatto ricco e saporito è originario dell'Emilia e, nello specifico, della città di Bologna. Una ricetta conosciuta, apprezzata, fatta e rifatta per le feste e non solo, che è diventata un vero e proprio piatto simbolo della cucina italiana, assaggiato e condiviso in tutto il mondo. La lasagna è composta da strati di pasta fresca verde all'uovo, conditi con il classico ragù alla bolognese, besciamella e formaggio grattugiato. Ovviamente delle lasagne non mancano numerose e prelibate varianti, come le lasagne ai funghi, perfette per i menù autunnali, le lasagne ai carciofi, per la stagione invernale e primaverile, oppure ancora la lasagna bianca, senza pomodoro, e quella senza besciamella. Ci sono anche simpatiche rivisitazioni come le girelle di lasagne al ragù o i pacchetti di lasagne con zucchine, o metodi di cottura alternativi, come le lasagne al pesto al microonde. Dalla preparazione agli ingredienti, questa pietanza è la quintessenza della "ricchezza" della cucina tradizionale bolognese, celebre anche per molte altre ricette di pasta fresca e non solo... basti pensare allo gnocco fritto. Non vi resta che preparare e gustare le lasagne alla bolognese in compagnia della vostra famiglia per un giorno davvero speciale... ad esempio come ricetta di pasta del menù di Natale per festeggiare all'insegna della tradizione!