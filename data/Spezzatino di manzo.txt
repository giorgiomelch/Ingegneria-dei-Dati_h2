Lo spezzatino di manzo è un secondo piatto della cucina casalinga ricco e avvolgente... il segreto della sua bontà sta nella lunga cottura a fuoco dolce, che permette alla carne di assorbire tutti i sapori e i profumi del soffritto, delle erbe aromatiche, del vino rosso e del brodo, diventando deliziosamente morbida. Il risultato è una pietanza sostanziosa e genuina caratterizzata da un sughetto denso e cremoso che avvolge i bocconcini di manzo, perfetto per la scarpetta! Se amate le ricette tradizionali dal gusto autentico, lo spezzatino di manzo è sempre una scelta vincente sia per una cena in famiglia che con i vostri amici... ma non dimenticate di portare a tavola del buon pane casereccio!