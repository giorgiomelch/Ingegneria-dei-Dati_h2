Lo spezzatino di vitello con patate è un secondo piatto classico e senza tempo, che porta in tavola tutto il calore della cucina casalinga. È una preparazione lenta, che richiede pazienza, ma vi ripagherà con un risultato tenerissimo e profumato. La carne di vitello si scioglie in bocca e le patate ne assorbono tutti i profumi, diventando un contorno cremoso e avvolgente. Il risultato è uno spezzatino corposo ma equilibrato, ideale da portare in tavola quando avete voglia di qualcosa di confortevole, magari in una giornata fredda. Si presta benissimo anche per essere preparato in anticipo, anzi: il giorno dopo è ancora più buono! Come per ogni piatto tradizionale ciascuna famiglia custodisce la sua ricetta e i suoi segreti, ma una cosa è sicura e accomuna tutte le versioni: la scarpetta con il pane per assaporare il superbo sughetto cremoso! Qui vi proponiamo la nostra versione dello spezzatino di vitello con patate, e voi come lo preparate? 