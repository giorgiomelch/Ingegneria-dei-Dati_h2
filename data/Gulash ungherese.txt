Il gulash è sicuramente una delle ricette più conosciute e rappresentative della cucina ungherese! Un secondo di carne, o piatto unico, semplice da preparare e molto saporito, grazie soprattutto alla paprika che viene aggiunta in abbondanza e che conferisce il caratteristico colore rosso. L'origine del gulash ungherese è povera e antica: la sua riuscita è dovuta alla scelta degli ingredienti, al ricco bouquet di spezie e alla pazienza nel cucinarli lentamente. Proprio come facevano i mandriani ungheresi che, quando trasportavano i pregiati manzi grigi dalla pianura della Puszta ai mercati di Moravia, Vienna, Norimberga e Venezia, usavano preparare questa sorta di spezzatino di manzo simile a una zuppa dentro un grande paiolo messo sopra un fuoco di legna all'aperto. Il nome stesso della ricetta sembra confermare questa versione visto che il termine Gulyás, ovvero gulash in ungherese, deriva proprio dalle parole gulyás, che significa mandriano, e gulya che significa mandria. Col passare del tempo, verso la fine del XVIII secolo, la gulyásleves, la minestra dei mandriani, dalla prateria arrivò sulle tavole delle famiglie borghesi, fino a riscuotere il grande successo che ha oggi. Preparate anche voi il gulash ungherese e, per una cena ancora più autentica, concludete il pasto con la maestosa torta dobos!